---
layout: page
title: Dictum GR
img_src: "/images/dictum.jpg"

---
Κάποτε, στην εποχή της αναλογικής φωτογραφίας ακόμη, θεωρούσα ότι το σημαντικότερο ζητούμενο της φωτογραφίας είναι η εικόνα. Μ’ ενδιέφερε το περιεχόμενο, η σύνθεση, ο φωτισμός, η φωτογραφική τεχνική. Κάνοντας διαρκώς πρακτική έμαθα να χρησιμοποιώ και να αναγνωρίζω τόσους κώδικες, μέχρι που να μη χρειάζεται πλέον να τους δίνω σημασία. Σαν δάσκαλος της φωτογραφίας μάλιστα, έχω εδώ και τόσα χρόνια τη δυνατότητα να κάνω ασταμάτητα εξάσκηση στην άρθρωση του οπτικού λόγου, ενώ σαν καλλιτέχνης, έχω τη δυνατότητα να αξιοποιώ όλες αυτές τις γνώσεις μου, ερευνώντας.

Η ψηφιακή φωτογραφία με τη ραγδαία της εξέλιξη, μου έδωσε την επιπλέον δυνατότητα της χρήσης της κάμερας σε καθημερινή βάση, δίχως το άγχος της σπατάλης του υλικού. Έτσι αξιοποίησα την ευκαιρία και ερεύνησα αρκετές νέες τεχνικές. Από το 2015 όμως, όταν άρχισα την εφαρμογή των φωτογραφικών παιχνιδιών, έγινα σιγά-σιγά μάρτυρας μιας μεταμόρφωσης. Γυρεύοντας λύσεις μέσα στα φωτογραφικά παιχνίδια που συμμετείχα, είδα σταδιακά, την αντίληψή μου ν’ αλλάζει. Η φωτογραφική εικόνα άρχισε να γίνεται όλο και περισσότερο το αποδεικτικό στοιχείο του βιώματος της δράσης που τη διαμορφώνει. Αν και πάντοτε θα παραμένει το ζητούμενο, δεν έχει τόση σημασία αυτή καθ’ αυτή, όση έχει η δράση μέσω της οποίας διαμορφώθηκε. Όσο πιο συνειδητά βιώνεται η δράση, τόσο πιο ενδιαφέροντα αποτελέσματα φανερώνονται. Πρόκειται, ουσιαστικά, για πληροφορίες που αναβλύζουν από την πηγή ενός κόσμου εσωτερικού και όχι για απλή περιγραφή προσώπων, γεγονότων και καταστάσεων πραγμάτων.

Καθώς οι πληροφορίες προέρχονται πάντα από το χώρο του αγνώστου, ορισμένα αποτελέσματα συχνά μπορεί να ξεφεύγουν από εκείνα των συνηθισμένων απεικονίσεων και εύκολα θα μπορούσαν ν’ αποδίδονται στο τυχαίο. Η αλήθεια όμως είναι ότι ο φωτογράφος, εφόσον γνωρίζει τους κώδικες απεικόνισης, μπορεί να επιλέγει τον τρόπο απόδωσης της θεματολογίας του, αποφασίζοντας αυτοστιγμής ποιά είναι η καταλληλότερη τεχνική. Έτσι, αξιοποιεί την κάμερα σαν όργανο, για να αποδώσει τις οπτικές μελωδίες στις οποίες τον οδηγεί πρωτίστως το βίωμά του. Αυτοσχεδιάζει, ανακαλύπτοντας σταδιακά, με τις επιλογές του, την επιθυμητή μορφή που επιζητά να φανερωθεί, όχι πλέον σαν δική του πρόθεση, αλλά σαν η πρόθεση του “τώρα”, ν’ αποκαλυφθεί στην εικόνα. Λες και το τίποτα επιδιώκει να πάρει μορφή κι ο φωτογράφος, απλά ακολουθεί τη θέληση αυτού του τίποτα και το μετασχηματίζει σε σημασία, ανεξάρτητα από το αν κάποιος μπορεί ή δε μπορεί να διακρίνει το νόημά της.